http://cs.wikinews.org/wiki/Slovensko_zavedlo_euro,_lid%C3%A9_si_zvykaj%C3%AD_na_nov%C3%A9_ceny
Na Nový rok bylo na Slovensku slavnostně po dlouhých přípravách zavedeno euro, jednotná evropská měna. Přestože v současné době kolují obě měny (tj. jak euro, tak i slovenská koruna) současně, lidé si začínají zvykat na nové hodnoty cen (a později i platů).

V první lednový den platilo v korunách ovšem ještě více než 90 % lidí. Obchodníci sice musejí vracet výhradně eura, aby byla stará měna co nejrychleji odstraněna z oběhu, na mnohých místech to má však ještě jisté zádrhely. Například autobusoví dopravci vracejí ještě koruny, mnozí obchodníci se komplikacím vyhnuli tak, že až do 16. ledna zavřeli. Po tomto datu budou moci lidé platit pouze eury (ačkoliv banky budou slovenské koruny ještě vyměňovat). V mnohých obchodech, které zůstávají otevřené, nyní pokladní nestíhají; kromě korun i eur přijímají ještě stravenky a poukázky.

I Slováci si zvykají na nové hodnoty zboží. Pivo za "dvacku" nyní bude stát kolem 60-70 centů, oběd, který stál stovku pak 3,20 €. Pevněji se s novou měnou sžijí nejspíš ve chvíli, kdy jim v eurech příjde první výplata. V porovnání s předchozími tisícovkami se však na účtech objeví jen stovky.