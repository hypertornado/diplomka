http://cs.wikinews.org/wiki/Marion_Jonesov%C3%A1:_V_Sydney_bych_vyhr%C3%A1la_i_bez_dopingu

Marion Jonesová: V Sydney bych vyhrála i bez dopingu

První televizní rozhovor po propuštění z vězení absolvovala bývalá atletická hvězda Marion Jonesová. V show Oprah Winfreyové se mimo jiné omluvila bývalým týmovým kolegyním a citovala svůj dopis, který z vězení poslala svým dětem. Trest odnětí svobody na šest měsíců si odpykávala za to, že lhala vyšetřovatelům o dopingu a o finančních náležitostech svého bývalého manžela Tima Montgomeryho.

Jonesová připustila, že se sebe často ptá, zda by dokázala vyhrát na olympijských hrách v Sydney v roce 2000 i bez použití dopingu - a obvykle si odpovídá, že ano. Znovu se ale na atletickou dráhu nyní 33letá sprinterka vrátit nechce.

Dětem z vězení prý napsala, že udělala hroznou chybu, „protože se neměla dost ráda na to, aby řekla pravdu.“

Američanka vyhrála v Sydney tři zlaté a dvě bronzové medaile, ale vzdala se jich poté, co definitivně přiznala užití zakázaných látek v době vyšetřování. Vrátit cenné kovy prý nebylo tak těžké. „Horší to bylo se vzpomínkami, to ty ztratily lesk,“ dodala porovnání. Povinnost vrátit medaile i trest vězení považuje za spravedlivé.