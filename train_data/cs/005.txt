http://cs.wikinews.org/wiki/Evropsk%C3%BD_soud_pro_lidsk%C3%A1_pr%C3%A1va_p%C5%99iznal_od%C5%A1kodn%C4%9Bn%C3%AD_po%C5%99adatel%C5%AFm_zak%C3%A1zan%C3%A9_moskevsk%C3%A9_gay-pride

Evropský soud pro lidská práva přiznal odškodnění pořadatelům zakázané moskevské gay-pride

Odškodnění 29 500 euro (přibližně 720 tisíc korun) musí uhradit Rusko představiteli moskevské LGBT komunity Nikolaji Alexejevovi za to, že ve městě neprávem zakázalo pořádání festivalů gay pride v letech 2006 až 2008. Podle Alexejeva moskevské orgány porušily právo na pokojné shromažďování a v jejich rozhodnutích se odrážel pouze jejich diskriminační vztah k homosexuálům.

Bývalý moskevský starosta Jurij Lužkov podle důkazů, předložených soudu, sám aktivně zasáhl proti povolení podobných akcí. Moskva se pod jeho vedením údajně obávala toho, že jiné skupiny budou proti přehlídce protestovat, což by se mohlo zvrhnout v masové nepokoje. Tento postoj později ospravedlnil i tverský soud.

I před štrasburským soudem se advokáti úřadů bránili poukazováním na bezpečnostní aspekt a na to, že přehlídky homosexuálů jsou proti náboženské doktríně většiny obyvatel země. Soud se ale s argumenty neztotožnil. V jeho rozhodnutí se říká, že „demokracie neznamená, že názor většiny musí vždy převládat. Je třeba, aby bylo dosaženo rovnováhy, která zajistí spravedlivý a vhodný vztah k menšinám.“

Alexejev po vynesení verdiktu neskrýval spokojenost: „Myslím, že je to zničující porážka ruské homofobie. Rusko musí respektovat toto rozhodnutí, gay pride v Rusku tak musejí být povolovány.“

Příští moskevská gay pride by se měla konat 28. května 2011.