http://technet.idnes.cz/prohlizec-chrome-vybiji-baterie-dae-/software.aspx?c=A140716_125813_software_vse

Prohlížeč Google Chrome je pohroma pro baterii v notebooku

Časopis Forbes publikoval zajímavé zjištění o problému prohlížeče Google Chrome běžícím na operačním systému Windows. Podle něj nedovolí kvůli neustálým kontrolám prohlížeč využít naplno úsporné funkce, což se negativně projeví na výsledné výdrží baterie.

Ian Morris z Forbesu zveřejnil již nějakou dobu kolující informaci, že prohlížeč Chrome je ve Windows poměrně náročný na spotřebu. Novinář prohlížeč Chrome využívá hojně a v podstatě jej nevypíná. Jak píše na serveru, má na něm neustále spuštěny služby Googlu jako Gmail, webový kancelářský balík Google Docs a další. Samozřejmě jej také využívá k procházení webů.
Velice ho proto překvapilo, když zjistil, že právě tento prohlížeč mu výrazně rychleji vybíjí baterii notebooku a může být zodpovědný i za zpomalování systému.
Po dalším zkoumání se pak dobral příčiny problému. Je jím špatná správa vysílání požadavků na procesor, která ho nutí být neustále v pohotovosti, a zamezuje mu tak přejít do úsporného režimu. Konkrétně jde o veličinu označovanou jako taktovací frekvence systémových hodin (system clock tick rate).
Ukázka problému prohlížeče Chrome, který snižuje schopnosti Windows využít...
Ukázka problému prohlížeče Chrome, který snižuje schopnosti Windows využít naplno úsporné režimy. V černém boxu v příkazovém řádku vidíte požadavky na procesor.
Běžně se mají aplikace ve Windows „ptát“ procesoru při nečinnosti každých 15,625 ms, ale Chrome vysílá požadavek každou milisekundu. To v přepočtu znamená, že prohlížeč „budí“ odpovídající číst procesoru tisíckrát za sekundu, zatímco jiné nečinné procesy by to měly dělat 64krát. Z toho vyplývá, že systém tak nemůže dostatečně využívat úsporné procesy a to má vliv jak na celkovou spotřebu, tak především na notebookové baterie. Energie z nich tak může unikat až o 25 procent rychleji.  
Problém nastává v okamžiku, kdy v prohlížeči ukončíte běh nějakého náročnějšího procesu, třeba přehrávání videa přes YouTube. Zatímco v Internet Exploreru po zavření záložky klesnou požadavky na zmíněných 16,625 ms, u Chromu zůstávají na jedné milisekundě, dokud není celý prohlížeč vypnut.
Na vývojářských fórech se uživatelé tomuto problému již dva roky věnují, ale zatím se výsledku nedobrali.
